Ottimo caratterista per la sua verve e il suo viso segnato, che ne faceva un po' una maschera nella tradizione della scuola napoletana, iniziò la sua carriera nei primi anni settanta con piccoli ruoli secondari. Dotato di una faccia particolare che ricordava quella di Totò, esordì con l'interpretazione di macchiette comiche, imitando spesso il Principe della risata. Passò presto al cinema, lanciato da Steno, in Piedone a Hong Kong (1975) al fianco di Bud Spencer, sua prima apparizione sul grande schermo, quando interpretò la parte del ladruncolo "Manidoro". Un ruolo simile lo avrebbe ripreso anni dopo nel film Banzai di Carlo Vanzina del 1997, a fianco di Paolo Villaggio dove interpretava Pasquale Cuccurullo il truffaldino "milanese", che per modi di essere e di agire ricalcava molto il ruolo visto nel film con Bud Spencer, con forti rimandi a quel ruolo.

Nel 1976 interpreta il guardamacchine Felice Roversi nel film di culto Febbre da cavallo, insieme a Gigi Proietti ed Enrico Montesano, probabilmente il ruolo per il quale è maggiormente ricordato oggi. Nel 1981, in Pierino medico della S.A.U.B., è il marito suicida di una ninfomane. Tre anni più tardi interpreta la parte di un venditore di bare a rate nella pellicola Così parlò Bellavista; a cui segue nel 1985 I soliti ignoti vent'anni dopo ultimo atto del ciclo I soliti ignoti in cui fa la parte dei Augusto Cruciani, figlio di Dante, interpretato da Totò nel primo film. Seguono altri film di serie B e spettacoli teatrali.
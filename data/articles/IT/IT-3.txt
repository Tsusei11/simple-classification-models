Il disco, considerato un "album fratello" del precedente Evolve, uscito l'anno precedente, è concepito dal cantante Dan Reynolds come un «esplorare nuovi territori ma apprezzare anche le tue origini. Quando creiamo, lo facciamo senza porci confini o regole. Troviamo eccitante creare musica che ci appaia differente e nuova»[15]. È stato anticipato in estate dai singoli Natural, di discreto successo commerciale, e Zero, realizzato per il film della Disney Ralph spacca Internet, e tra ottobre e novembre da Machine e Bad Liar.

Registrato in più sessioni tra Stati Uniti d'America ed Europa[16] lavorando con diversi produttori, Origins è l'album degli Imagine Dragons che più si avvicina alla musica pop[17], presentando comunque caratteristiche di altri generi come new wave, industrial, musica elettronica e soul[16]. Il brano Digital presenta invece sonorità prettamente drum and bass[1].
Nato nella diocesi di Montpellier, fu religioso di Cîteaux e arcidiacono di Maguelone (nel 1199); cistercense francese, tentò invano di arginare l'eresia càtara nel Mezzogiorno della Francia. In qualità di legato straordinario del papa Innocenzo III, insieme a Ramier, un monaco di Cîteaux, a Raoul de Fontfroide e ad Arnaud Amaury, capo della delegazione e poi protagonista della crociata albigese, viene incaricato di reprimere l'eresia càtara nella Linguadoca,[1] dando la caccia agli eretici albigesi per consegnarli al braccio secolare[2]. Erano inoltre coadiuvati, tra gli altri, da Domenico di Guzmán, fondatore dell'ordine dei Frati Predicatori. Questi missionari incontreranno una viva resistenza. Nel 1207 ritroviamo Castelnau nella valle del Rodano e in Provenza, dove resta coinvolto nel conflitto tra il conte di Baux e Raimondo VI, conte di Tolosa.

Istituì nello stesso anno in bassa Linguadoca una "lega di pace" per provare ad estirpare il fenomeno eretico. Riuscì ad ottenere l'adesione di alcuni signori locali, ma incassò il rifiuto del personaggio più influente, Raimondo VI. Castelnau scomunicò immediatamente il conte, sentenza ratificata da Innocenzo III il 29 maggio.
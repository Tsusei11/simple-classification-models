Członkowie parlamentu paryskiego twierdzili, że jest to instytucja tak stara jak sama Francja i jego źródła można znaleźć w zgromadzeniach Franków na Polach Elizejskich[2]. Współcześni historycy nie podzielają tych opinii[1]. Parlament paryski powstał w ramach francuskiego dworu królewskiego jako emanacja królewskiej władzy sądowniczej.

Do rządów Filipa Augusta obszar podlegający władzy króla Francji był ograniczony. Wraz z rozciągnięciem tej władzy na szersze terytorium, pojawiła się konieczność stworzenia nowych instytucji sądowniczych[3]. Do połowy XIII w. dwór królewski i związane z nim funkcje władcze nie były wyraźnie zinstytucjonalizowane. Było to raczej grono osób podróżujących wraz z królem, wypełniających pewne zadania, w zależności od potrzeb czy życzeń władcy. Wśród tych stałych doradców króla (których określano łącznie jako hôtel dui loi) byli świeccy i duchowni znawcy prawa (iurisperti), pomagający mu rozstrzygać spory między wasalami[4]. Z ok. 1239 pochodzi pierwsze znane użycie słowa parlement, oznaczającego dyskusję w kwestiach prawnych, między królem a członkami jego dworu[4].
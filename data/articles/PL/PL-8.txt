Nagradzano go także za całokształt twórczości. Był laureatem wielu prestiżowych wyróżnień – w tym m.in.: nagrody im. Cecila B. DeMille’a (1969), specjalnej nagrody na Festiwalu Filmowym w Cannes (1989), honorowego Złotego Niedźwiedzia na Międzynarodowym Festiwalu Filmowym w Berlinie (1993), honorowego Cezara (1995), nagrody specjalnej na Międzynarodowym Festiwalu Filmowym w Karlowych Warach (1996) oraz specjalnego Davida di Donatello (2003). W 1968 przyznano mu specjalnego Oscara, nagrodę im. Jeana Hersholta, w uznaniu za jego szereg inicjatyw filantropijnych, obywatelskich, politycznych oraz zaangażowanie w przedsięwzięcia o charakterze non-profit.

American Film Institute (AFI) trzykrotnie doceniał jego talent, honorując go AFI Life Achievement Award (1989), umieszczając na 12. miejscu w rankingu „największych aktorów wszech czasów” (1999) oraz uznając postać Atticusa Fincha za „największego bohatera w historii kina” (2003). W 2011 został wyróżniony przez pocztę Stanów Zjednoczonych (USPS), która zamieściła jego wizerunek na znaczkach pocztowych w związku z limitowaną edycją „Legendy Hollywoodu”. Od 8 lutego 1960 posiada gwiazdę na Hollywoodzkiej Alei Gwiazd, mieszczącą się przy 6100 Hollywood Boulevard.